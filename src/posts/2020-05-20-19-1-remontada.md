---
id: 644
title: 19.1 La remontada
date: 2020-05-20T13:10:48+00:00
author: Crustan
team: sevilla
path: /19-1-la-remontada/
---

Det har hunnit gå hela 13 år sedan senaste rapporten om Sevilla FC. Mycket har hunnit hända, och jag ska försöka få med det viktigaste och mest intressanta. Först och främst: Året är 2048, vi befinner oss i månadskiftet juni/juli, och jag basar fortfarande över Sevilla.

Mest intressant är förmodligen vad som hänt i truppen under dessa år, men jag återkommer till det mer fördjupat, lagdel för lagdel. Vi börjar med att gå igenom hur det sett ut resultatmässigt, både för Sevilla och i de internationella äventyren jag tagit mig an under tiden.

Sevillas resultat under perioden 2035-2048 (13 säsonger) sammanfattas enklast såhär: 10 La Liga-segrar, 4 Champions League-segrar, 6 segrar i spanska cupen, 9 segrar i spanska supercupen, 3 segrar i europeiska supercupen, 3 gånger världsmästare i VM för klubblag.

### Åren 2035-2042

Från och med säsongen 2035/36 fram till 2040/41 gick vi som tåget hemma i Spanien. Med en ombyggd arena med Spaniens största kapacitet på dryga 102 000 platser vann vi varje säsong övertygande, med god marginal till andraplatsen. Vi plockade även hem inhemska cupen fyra år på raken, 2036-2040. Värt att notera är att vi under de fem första av dessa sex överlägsna år inte vann Champions League en enda gång.

År 2042 vann vi både liga och Champions League (för andra året i rad), men Barcelona började ändå nafsa oss hälarna, "endast" sju poäng bakom på andraplatsen. Vi hade inte samma trygghet i försvaret sedan Hidalgo hängt upp skorna i björken året innan, och mitt projekt med endast egna produkter i laget, som vid den här tidpunkten faktiskt hade gått i mål (Román, Gallego, Oliva, Delgado och Daniel hade alla lagt av) innebar att truppen var lite tunnare än jag önskat. Tillväxten på framförallt mittbackar visade sig vara ett problem.

### Nästan sparkad

Säsongen 2042/43 inledde vi som regerande spanska mästare, europamästare och världsmästare. Vi plockade dessutom hem båda supercuperna. En höst fylld av mittbackskris och dåliga resultat gjorde att vi hamnade en bit efter redan från början. När vi dessutom tvingades skjuta upp att antal matcher pga VM för klubblag (som vi dessutom lyckades förlora till River Plate) hamnade vi långt ner i tabellen. 

Trots att vi hade ett antal matcher tillgodo började missnöjet sprida sig i spelartrupp, ledning och bland supportrar. Vi harvade runt sjundeplatsen länge och det var inte förrän på vårkanten, då vi kommit ikapp med matchandet, som vi med kniven mot strupen lyckades rädda säsongen någorlunda. Förlust mot Betis i sexpoängsderbyt hade inneburit kicken. Nu blev det 3-3 och säsongen levde. Seger i cupen sedan och trots att slutpoängen i ligan för första gången hamnade under 80 poäng (78) var vi endast ett bättre inbördes resultat mot Barcelona från att faktiskt knipa ligasegern.

Säsongen efter studsade vi tillbaka, men vi vann inget annat utöver ligan. Formen har fortsatt varit knackig, och det har konstant varit mittbackspositionen som gett mig huvudbry. Så pass att jag under 2045 försökte mig på ett experiment med trebackslinje för att få in Marchand som extra mittback. Balansen fungerade inte alls och med två raka tredjeplaceringar kände jag ganska stort vemod för fortsättningen i Sevilla. Det såg inte lovande ut, trots att de offensiva delarna av laget innehöll spelare av yttersta klass.

### Framtiden ljusnar

Men skam den som ger sig. Istället för att gräva ner mig tog jag ytterligare en tränarkurs för att återupptäcka något som kan leda till framgång. Laget må ha fler svagheter nu än för tio år sedan, men vi har trots allt enbart egenfostrade spelare. Med en mer balanserad taktik och ett generationsskifte i de defensiva delarna lyckades jag 2047 ta hem både ligan och Champions League, för att året efter, där vi befinner os nu, plocka hem allt förutom spanska cupen. Ligan avgjordes i näst sista matchen när Barcelona återigen utmanade, men de stod sig slätt och tappade chansen att gå förbi. Istället vann vi serien med 80 intjänade poäng, något som fortfarande indikerar att vi inte riktigt nått tillbaka till höjderna vi hade för tio år sedan.

Däremot har vi med en extremt stark trupp numera, med hård konkurrens på samtliga platser. Ungdomssektionen spottar ur sig talang och det börjar blir svårare och svårare att få plats med all talang i A-truppen. Mer om truppens utveckling följer...

### Internationellt

Efter att ha floppat i min andra sejour som engelsk förbundskapten 2034 väntade jag ett par år med att ta över något landslag. Höster 2037 tog jag över ett Turkiet som i princip redan var klart för VM 2038. Jag tog turkarna vidare från gruppspelet men Italien blev för tuffa i åttondelsfinalen. Tack och hej.

I åttondelsfinalen fick även Sverige respass, och förbundskaptenposten lämnades öppen direkt. Jag sökte jobbet och fick det. Första mästerskapet gick inte alls bra. EM 2040 slutade redan efter 3 gruppspelsmatcher. Men vi hade något stort på gång. Ett generationsskifte pågick under kvalet till VM 2042 och väl där tog vi oss hela vägen fram till final. Frankrike blev för tuffa, men ett VM-silver med Sverige kändes ändå väldigt lyckat. Två år senare var det dags igen. Europamästerskap och där här gången kändes det som att vi kunde gå hela vägen. Laget hade växt ett par år bättre, mer erfarna, men återigen stod fransmännen i vägen i finalen.

I samma veva blev Spaniens långvariga förbundskapten sparkad och jag tänkte inte missa chansen den här gången. Jag lämnade Sverige efter två raka finalförluster för uppdraget jag trånat efter i decennier. Lyckligtvis hade mina framgångar med Sverige gett mig ett tillräckligt gott internationellt rykte (som om att inte alla framgångar med Sevilla redan borde gjort det...) och Spanien nappade.

Äntligen, en chans att få leda mina egna spelare till landslagsframgångar. Och utan att vara oprofessionell, en chans att ge fler av mina spelare chansen och kontinuerligt landslagsspel.

Framgångssagan med Spanien inleddes direkt med OS-guld samma år. Att få leda de spanska ungdomarna gav mig blodad tand och jag beslutade att ta full kontroll över U21-landslaget utöver A-laget. Ännu en chans att kunna ge mina bästa talanger värdefull landslagsrutin.

2046 tog vi hem både U21-EM och världsmästerskapet under sommarmånaderna. Året efter plockade vi hem Confederations Cup och vi har nu precis avslutat tävlingssäsongen med ytterligare ett U21-EM-guld följt av ett EM-guld. Fyra år, full pott, och stor dominans Sevilla-spelare i landslagstruppen.

<img src="../images/espbanner.png" alt="espbanner" width="300" height="40" class="aligncenter size-full" />