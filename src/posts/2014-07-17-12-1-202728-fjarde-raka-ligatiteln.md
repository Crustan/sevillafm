---
id: 578
title: "12.1 2027/28 – Fjärde raka ligatiteln"
date: 2014-07-17T11:47:38+00:00
author: Crustan
team: sevilla
path: /12-1-202728-fjarde-raka-ligatiteln/
---

### Silly Season 

Stiltje på transfermarknaden under sommaren. Det här laget är så pass samspelat och har så mycket talang i nedre leden att några förstärkningar knappt är nödvändiga längre. Inga spelare behövde lämna, men 7 stycken lovande spelare fick chans till mer speltid i mindre klubbar på lån, däribland Borja Hidalgo och Mickaël Camara, som var de två spelare som lyckades bäst under utlåningen.

Under våren gjorde jag ändå klart med en förstärkning inför nästa säsong. Anfallaren Daniel Rodríguez Fernández är bara 22 år men har i fem år i sträck faktiskt varit Alavés bästa målskytt. Dessutom har han på 18 U21-landskamper imponerat med 14 mål. Daniel ansluter gratis som bosman, och är väl tänkt att i framtiden ta en ordinarie plats i anfallet.

<img src="../images/espbanner.png" alt="la liga" class="aligncenter" />

### Primera División

Ja, ni börjar väl vänja er nu. La Liga är inte längre någon vidare utmaning för detta nästintill helspanska lag. Liksom förra året inledde vi med målrik förlustmatch mot Villarreal (2-6), men efter det rullade tåget på som vanligt. Några fler poängförluster än säsongerna innan, men motståndet i ligan orkar inte alls hålla jämna steg med oss, vilket bevisades när vi redan i 32:a omgången säkrade den fjärde raka seriesegern. 25 poäng ner till närmsta konkurrent tyder på att ligans status kanske håller på att försämras. [Tabell](../images/tabell2028.png).

Jag har i år börjat skymta lite av en generationsväxling. Många spelare börjar bli till åren, inte minst ytterbackarna Riera och Montes, som fått allvarlig konkurrens av Oliva och Moreno i år. Riera är inte längre förstavalet på högerbacken. Även på målvaktssidan har Herreros fått se sig om axeln flera gånger. Román har till och med plockat landslagsplatsen, men i klubblaget går fortfarande Herreros före, något som bevisades när han blev utsedd till årets målvakt. Som vanligt fick flera Sevillaspelare utmärkelser när säsongen summerades. Montés vann skytteligan strax före Cortés. Gallego utsågs till årets spanska spelare framför de två tidigare nämnda anfallarna. Herrera utsågs till årets spelare i ligan och tillsammans med övriga ovanstående pristagare togs han ut i Årets lag, vilket även Oliva, Vázquez och Antonio Montes gjorde.

<img src="../images/clbanner.png" alt="cl" class="aligncenter" />

### Champions League

Kanonår i Champions. Många spelare fick chansen och övertygade rejält också. Gruppen tog vi hem med 16 poäng, och det gick lätt även i åttondelen mot ett sargat Chelsea (5-2,3-0) och i kvarten mot Hertha Berlin (4-3, 4-1). Därefter blev det tuffare, som sig bör när man kommer fram till semifinal i Champions League. Arsenal stod upp bra och tog faktiskt ledningen med 2-0 efter 11 minuter när vi pga skador testade en ny 4-3-3-taktik. En snabb förändring i uppställningen och bortamötet var vänt till 2-3 innan halvtid. Returen blev nervig. 1-1 tidigt och Arsenal pressade på hela matchen för ett avgörande mål, men Román, som gjorde en storartad turnering och togs ut i CL-laget, höll igen och det var klart för final.

En final där Inter väntade. Matchen blev extremt tillknäppt och det såg ut att gå mot förlängning. Då kliver Gonzalo Delgado fram i 87:e minuten och sätter oväntat in 1-0. Inter satsar allt på ett kort och då hugger Delgado till igen. 2-0 i minut 91. I 93:e dödas matchen totalt av överraskningen Jonathan Badet, som med flera mål i turneringen hamnade på bänken i CL-laget. Något även evige reserven Faivre gjorde tillsammans med ynglingen Alberto Moreno, Ángel Moreno, finalkungen Delgado, Herrera och Gallego. Rodrígues vann CL-guldskon med 10 mål.

### Copa del Rey

Det blev en trippel i år. Mallorca besegrades enkelt med sammanlagt 9-0 i kvarten. Depor var riktigt nära att skrälla bort oss i semin, men 3-2 och final mot Zaragoza. Ingen välspelad match men Montes 1-0 gav läge för Cortés att kontra in sitt 500:e mål för klubben på stopptid. Andra raka cupsegern och den spanska dominansen befästes än mer.

### Europamästerskapet

Tränar inte något landslag, men beslöt mig för att följa Spaniens väg i slutspelet. 12 Sevillaspelare var uttagna och i premiärmatchen startade 8 av dessa. Överraskande nog fick Román debutera och spela hela turneringen istället för Herreros. Oliva debuterade även han men skadade sig i andra gruppspelsmatchen och missade resten av turneringen. Antonio Montes var kvar som kapten, men Aragón var petad från truppen. Istället spelade Vázquez i mittlåset. Framåt spelade Gallego, Gil och Delgado varenda match från start på mittfältet, samtidigt som Cortés startade och byttes ut i samtliga matcher. Herrera och Arias agerade inhoppare och Rodrígues, med 18 mål på 54 landskamper, fick sitta på bänken hela turneringen.

Spanien inledde med 7-0 mot lillebror Portugal, och tog sig vidare från gruppen med 7 poäng. Man slog ut England i kvarten och vägen mot guldet såg väldigt rak ut. I semin spelade man ut tyskarna, men hade otroligt svårt att göra mål. Tyskland tog ledningen och det dröjde ända fram till 83:e innan Spanien kvitterade sig fram till förlängning. Där var tyskarna starkast och och avgjorde redan i 92:a. Spanien utslaget och jag, som drömmer om att få ta över landslaget, hoppades givetvis att Luci skulle få sparken. Men icke. Han får fortsatt förtroende och jag får vänta ytterligare några år på min chans. Tyskland vann finalen mot Italien och kröntes till europamästare.

<img src="../images/gerbanner.png" alt="germany" class="aligncenter" />
