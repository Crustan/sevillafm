---
id: 651
title: 19.8 Delanteros
date: 2020-05-26T22:00:00+00:00
author: Crustan
team: sevilla
path: /19-8-delanteros/
---

I anfallet verkar det som att vi aldrig slutar spotta ur oss talang. Det börjar på riktigt bli oerhört svårt att ta vara på alla talang vi fått sista åren.

### Då

2035 satt vi på en anfallsuppsättning bestående av **Daniel**, **Camara**, **Iván** och **Agirre**. Lägg därtill att Gallego fanns att tillgå och unge David Ceballos hade presenterat sig i klubblags-VM med sex mål mot Auckland. Camara hade gjort flest mål 2035, men året efter var Daniels då han mäktade med hela 40 mål. Iván hade börjat utmana Daniel och säsongerna 2037-39 var det han som herre på täppan. Det svängde snabbt. Och helt plötsligt svängde det igen.

Efter att Daniel lämnat för Parma 2039 och Agirre flyttat ner på mittfältet var det dags för Ceballos show att inledas. Efter två år som mestadels inhoppare var fick han mer förtroende och första säsongen som ordinarie vann han både skytteliga och assistliga internt. Sen dess har han varit fullkomligt given. Ofta som ensam spets i tremannaanfallet, men till en början ofta med Camara eller Iván till vänster om sig.

Iván fick för sig att han var för stor för Sevilla och ville lämna klubben. Att formen därefter sviktade ordentligt gjorde att han hamnade utanför elvan. Trots missnöjet nappade ingen klubb, och han stannade kvar i klubben som en betydligt sämre version av den spelare han en gång var.

Camara slutade 2042 efter en kanonsäsong. Efter att ha utsetts till ligans näst bästa spelare och tagit plats i årets lag avgjorde han på egen hand Champions League-finalen med två pytsar som inhoppare. Snacka om att sluta på topp.

Efter detta blev det allt vanligare att vi faktiskt spelade med en mer ytterlik spelare till vänster i anfallet, liksom till höger. **Israel** och **Monnier** slog igenom mer och mer och bakom Ceballos fanns förvisso kvalitet, men inte topp-topp-kvalitet.

Både **Ignacio Martín** och **José María Robles** gick liknande karriärer tillmötes. Nästan lika gamla som Ceballos har båda två pendlat mellan A- och B-lag, oftast som fjärdeanfallare i A-laget. Kvaliteten fanns helt enkelt inte där, men på något sätt har de båda haft lätt för prestera när de fått chansen. Ett inhopp har ofta lett till mål. Och de gnäller aldrig. Hösten 2045 gjorde Robles så bra ifrån sig att Zaragoza faktiskt pungade upp €9M. Vanligtvis brukar jag inte sälja, men nu hade det börjat röra på sig underifrån.

Senast vi hade en duo i U18-laget som producerade så mycket tillsammans var firma Ceballos/Etxebarria. Nu hade vi två renodlade strikers som verkligen öste in mål. **Andrea Carli** och **Antonio Ramos** fullkomligt mosade de andra ungdomslagen.

### Nu

Jag var helt övertygad om att Carli skulle bli nästa Ceballos. Han är också den av dem som fick chansen först. Men Ramos har faktiskt gått om och värderas numera högre. Ceballos är såklart självskriven och de två löftena får rotera med varandra. Fjolåret bjöd på en mängd skador vilket gjorde att även Agirre fick spela rätt mycket på topp.

Skadorna gav även en del möjligheter åt Ignacio Martin. Och som han imponerade. Det spelade ingen roll hur matchotränad han var, varje gång han slängdes in (vilket inte var särskilt ofta trots allt) kändes det som att han gjorde mål.

Nästa år skulle jag vilja få mer kontinuitet och se mer av Carli. Det bor utan tvekan en världsklassanfallare i den kroppen. Kanske är det så att Ceballos måste kliva åt sidan innan tronföljaren kan inta tronen? 

Bakom dessa fyra finns en del talang i ungdomslaget. **Juan Carlos Aquilar**, **Alejandro Aguirre** och **Alejandro Murillo** är namn värda att lägga på minnet, även om jag tror att det är för tidigt att avgöra om någon av dessa blir nästa storstjärna.

* Ceballos, David (30 år)
* Ramos, Antonio (22 år)
* Carli, Andrea (23 år)
* Martín, Ignacio (29 år)
* Aguilar, Juan Carlos (17 år)
* Aguirre, Alejandro (16 år)
* Murillo, Alejandro (18 år)